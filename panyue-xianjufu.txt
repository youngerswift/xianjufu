閑居賦

潘安仁

岳嘗讀《汲黯傳》，至司馬安四至九卿，而良史書之，題以巧宦之目，未嘗不慨然廢書而歎，曰：「嗟乎！巧誠有之，拙亦宜然。」顧常以爲士之生也，非至聖無軌、微妙玄通者，則必立功立事，效當年之用，是以資忠履信以進德，脩辭立誠以居業。僕少竊鄉曲之譽，忝司空太尉之命，所奉之主，即太宰魯武公其人也。舉秀才爲郎。逮事世祖武皇帝，爲河陽、懷令，尚書郎、廷尉平。今天子諒闇之際，領太傅主簿。府主誅，除名爲民。俄而復官，除長安令。遷博士，未召拜，親疾，輒去官免。自弱冠涉乎知命之年，八徙官而一進階，再免，一除名，一不拜職，遷者三而已矣。雖通塞有遇，抑亦拙者之效也。昔通人和長輿之論余也：「固謂拙於用多。」稱多則吾豈敢，言拙信而有徵。方今俊乂在官，百工惟時，拙者可以絶意乎寵榮之事矣。太夫人在堂，有羸老之疾，尚何能違膝下色養，而屑屑從斗筲之役乎！於是覽止足之分，庶浮雲之志。築室種樹，逍遥自得。池沼足以漁釣，舂稅足以代耕。灌園粥蔬，以供朝夕之膳；牧羊酤酪，以俟伏臘之費。孝乎惟孝，友于兄弟，此亦拙者之爲政也。乃作《閑居賦》，以歌事遂情焉。其辭曰：

傲墳素之場圃，步先哲之高衢。雖吾顔之云厚，猶内媿於甯蘧。有道吾不仕，無道吾不愚。於是退而閑居，于洛之涘。身齊逸民，名綴下士。陪京泝伊，面郊後市。浮梁黝以徑度，靈臺傑其高峙。闚天文之祕奥，究人事之終始。其西則有元戎禁營，玄幙緑徽。谿子巨黍，異絭同機。礮石雷駭，激矢䖟飛。以先啓行，耀我皇威。其東則有明堂辟廱，清穆敞閑。環林縈映，圓海廻淵。聿追孝以嚴父，宗文考以配天。祗聖敬以明順，養更老以崇年。若乃背冬涉春，陰謝陽施。天子有事于柴燎，以郊祖而展義。張鈞天之《廣樂》，備千乘之萬騎。服振振以齊玄，管啾啾而並吹。煌煌乎，隱隱乎，兹禮容之壯觀，而王制之巨麗也。兩學齊列，雙宇如一。右延國胄，左納良逸，祁祁生徒，濟濟儒術；或升之堂，或入之室；教無常師，道在則是。故髦士投紱，名王懷璽。訓若風行，應如草靡。此里仁所以爲美，孟母所以三徙也。爰定我居，築室穿池。長楊映沼，芳枳樹籬；游鱗瀺灂，菡萏敷披；竹木蓊藹，靈果參差。張公大谷之梨，梁侯烏椑之柿，周文弱枝之棗，房陵朱仲之李，靡不畢殖。三桃表櫻胡之别，二奈曜丹白之色。石榴蒲陶之珍，磊落蔓衍乎其側。梅杏郁棣之屬，繁榮麗藻之飾。菜則葱韭蒜芋，青筍紫薑。堇薺甘旨，蓼荾芬芳。蘘荷依陰，時藿向陽；緑葵含露，白䪥負霜。於是凜秋暑退，熙春寒往。微雨新晴，六合清朗。太夫人乃御版輿，升輕軒。遠覽王畿，近周家園。體以行和，藥以勞宣。常膳載加，舊痾有痊。席長筵，列孫子。柳垂陰，車結軌。陸擿紫房，水挂赬鯉。昆弟班白，兒童稚齒。稱萬壽以獻觴，咸一懼而一喜。浮杯樂飲，絲竹駢羅。頓足起舞，抗音高歌。人生安樂，孰知其佗！退求己而自省，信用薄而才劣。奉周任之格言，敢陳力而就列。幾陋身之不保，尚奚擬於明哲！仰衆妙而絶思，終優遊以養拙。
